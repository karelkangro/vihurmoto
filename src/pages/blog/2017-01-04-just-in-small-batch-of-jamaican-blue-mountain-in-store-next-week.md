---
templateKey: 'blog-post'
title: 'Tähelepanu! Vihurmoto mootorid käivituvad!'
date: 2016-02-02
description: >-
tags:
  - vihurmoto
---

## Tere tulemast!

Oleme selle kodulehe valmis müristanud sinu jaoks, hea motohuviline, ja kallutame üsna peagi siin internetiringil kurvist täisgaasiga sirgele välja - proovi ainult sabas püsida!

Meie kodurajaks ja majaks saab olema Auto24 Ring, mis asub Pärnu külje all Audrus. Tulge kindlasti meile algaval motohooajal külla, kohe avame uksed ja seda otse ringraja ääres.

Vihur on nimi, mis pole Eestis tundmatu, seda eriti motoelu elavatele inimeste jaoks. Aga uuele pealekasvavale generatsioonile on ilmselt paslik aeg meeldetuletuseks, mis kunagi selle vägeva nime taga ikkagi toimus ja miks just meie nüüd tunneme, et on õige aeg Vihuri tuulest välja hüpata ja kuulus nimi uuele ringile vedada.

Enne veel, kui koos sadulasse kargame ja sõitu alustame, vaata meie värskel lehel ringi.

Niipea, kui lumi on läinud ja õhk soojeneb, alustame sõidukoolitustega üle Eesti, samuti anname sel suvel süüdet Vihurmoto noortesarjale,kus spordihuvilised lapsed saavad tsiklisõiduga varakult tutvust teha ja erinevatel Eesti ringradadel võidugi sõita. Viimast teeb ka meie enda Vihurmoto tiim.

Lõpetuseks, kui sa pole just suurem võidusõiduhuviline, kuid oma motikas kangastub sulle siiski juba pikemat aega nii unes kui ilmsi, siis saame sind aidata sinu unistuste täideviimisel. Nimelt ehitame oma graraažis ainulaadseid mootorrattaid kasvõi otsast-lõpuni täpselt tellija soovide järgi. Cafe racer, scrambler, tracker - need nimed pole ju sulle võõrad? Sina tellid, meie teeme.

Tallinn Motor Show'le ikka tuled? Meie oleme kohal ja esitleme ühte väga erilist mootorratast!

Parimate soovidega ja kohtumisteni!

Jüri Randla & Marko Rohtlaan

VIHURMOTO